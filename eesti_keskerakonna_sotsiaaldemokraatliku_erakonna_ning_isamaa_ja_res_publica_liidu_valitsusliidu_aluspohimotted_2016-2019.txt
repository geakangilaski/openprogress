 

 

 

 

 

 

 

 

 

Eesti Keskerakonna, Sotsiaaldemokraatliku 
Erakonna ning Isamaa ja Res Publica Liidu 
valitsusliidu aluspõhimõtted 2016-2019 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

Tallinn 2016 


Sisukord 

 
Eessõna ....................................................................................................................................... 3 
I Välis- ja julgeolekupoliitika ning riigikaitse ............................................................................ 4 
II Majanduspoliitika, riiklikud investeeringud ja maksundus .................................................... 5 
III Demokraatia, riigivalitsemine ja kodanikuühiskond ............................................................. 7 
IV Haridus- ja teaduspoliitika .................................................................................................... 8 
V Kultuur ja sport ....................................................................................................................... 9 
VI Integratsioon ........................................................................................................................ 10 
VII Keskkond ja energeetika .................................................................................................... 11 
VIII Kohalikud omavalitsused ja regionaalpoliitika ................................................................ 12 
IX Maaelu ................................................................................................................................. 13 
X Siseturvalisus ja õigusruum .................................................................................................. 14 
XI Sotsiaalpoliitika ja tervishoid .............................................................................................. 15 



Eessõna 

Eesti Vabariik tähistab peagi 100. sünnipäeva. Meie omariiklus tugineb kõigi meie inimeste 
tööl ja pühendumisel. Tunnustame iga inimest, kes on andnud oma panuse Eesti elu 
edasiviimiseks. Kahjuks on meie riik täna majanduslikus seisakus ning riigijuhtimine vajab uusi 
mõtteid ja lahendusi. 

Meie peamine väljakutse on Eesti rahvastikuprobleemide lahendamine. Eesti elanike arvu taas 
tõusule viimiseks soovime tõsta kõigi inimeste heaolu, pikendada tervelt elatud aastaid ning 
kutsuda kõiki Eestist lahkunud inimesi kodumaale naasma. Iga seaduseelnõu ja programmiline 
dokument peab panustama rahvastikukriisi lahendamisse ja väljarände pidurdamisse. 

Eesti kuulub juba üle 12 aasta Euroopa Liitu, kuid vahe jõukamate riikidega on endiselt suur 
ning Eesti inimeste sissetulekute ebavõrdsus on Euroopa üks suurimaid. Meie eesmärk on 
elavdada majandust ning viia majanduskasv kõigi Eesti inimesteni. Pingutame Eesti elanike 
elukvaliteedi tõstmise nimel nii maapiirkondades kui ka suuremates keskustes. 

Seisaku murdmiseks vajab Eesti koostöövõimelist, seesmisele usaldusele toetuvat, laiapõhjalist 
ja ideedele avatud valitsust. Lubame, et me ei langeta otsuseid üksnes enese tarkusest, vaid 
kuulame ettevõtjaid, eksperte, vabakonda ja opositsioonierakondi. Soovime kaasata ja 
kõnetada kõiki Eesti inimesi, sõltumata soost, vanusest, maailmavaatest või rahvusest. 

Me ei koorma valitsuslepet loosunglike lubaduste ja arvukate detailidega. Meie selge eesmärk 
on reaalselt ära teha oluliselt rohkem, kui oleme kirja pannud. Lähtume oma tegevuses lepingus 
välja toodud aluspõhimõtetest, aga ka Eestis ja maailmas toimuvatest muutustest ning eeskätt 
Eesti inimeste ootustest. Oleme alati avatud uutele algatustele ja lahendustele – mitte ükski idee 
pole üleliigne. 

Eesti Keskerakonna, Sotsiaaldemokraatliku Erakonna ning Isamaa ja Res Publica Liidu 
valitsuse peamine eesmärk on hoida ja tugevdada meie julgeolekut, viia Eesti välja 
majandusseisakust, suurendada ühiskondlikku heaolu ja sidusust ning pöörata Eesti rahvaarv 
taas tõusule. 

 

 

 

 

 

 


I Välis- ja julgeolekupoliitika ning riigikaitse 

Eesti välis- ja julgeolekupoliitika on järjepidev ning rajaneb laiapõhjalisel poliitilisel 
konsensusel. NATO ja Euroopa Liidu liikmelisus ning sellest tulenevad partnerlus- ja 
liitlassuhted on Eesti julgeoleku ja heaolu olulisimaks garantiiks. 

. Praeguses julgeolekuolukorras ei ole Eesti välisteenistusele suunatud ressurss piisav. 
Peame vajalikuks seda oluliselt suurendada. Suuname rohkem tähelepanu Eesti 
julgeoleku- ja välismajandushuvide edendamisele ning kaitsele. 
. Töötame viivitamatult välja Eesti Euroopa Liidu eesistumise prioriteedid ning tagame 
eesistumise eduka korralduse. 
. Tähtsustame jätkuvalt Euroopa Liidu idapartnerluspoliitikat. 
. Peame vajalikuks säilitada lähedased partnerlussuhted Suurbritanniaga ka pärast 
Ühendkuningriigi lahkumist Euroopa Liidust. 
. Eesti julgeoleku tagamisel omavad erilist kaalu kahepoolsed suhted Ameerika 
Ühendriikidega. 
. Eesti huvides on julgeoleku, stabiilsuse ja heanaaberlike suhete edendamine kogu meie 
regioonis. 
. Eesti toetab Euroopa Liidu ja NATO ühiseid poliitikaid, mis on suunatud Ukraina 
suveräänsuse kaitsmisele ja territoriaalse terviklikkuse taastamisele. Venemaa-vastaste 
sanktsioonide leevendamise eelduseks saab olla üksnes Venemaa naasmine 
rahvusvahelise õiguse üldtunnustatud põhimõtete juurde. 
. Iseseisva kaitsevõime tugevdamiseks tagame kaitsekulutused vähemalt tasemel 2% 
SKP-st, millele lisanduvad NATO liitlasüksuste vastuvõtuks vajalikud investeeringud. 
Toetame NATO heidutusmeetmete tugevdamist ja liitlaste püsivat sõjalist kohalolekut 
Eestis. 
. Loome täiendava riigikaitseinvesteeringute programmi. 
. Eesti osaleb jätkuvalt koos oma liitlaste ja partneritega rahvusvahelistes julgeolekut 
ning rahu tagavates operatsioonides. 
. Suurendame ajateenistust läbivate noorte arvu ning peame oluliseks Kaitseliidu 
võimekuse arendamist ja liikmeskonna kasvu. 
. Ühiskonna vastupanuvõime tagamiseks kriisiolukorras võtame vastu elanikkonnakaitse 
kontseptsiooni. 


 

 


II Majanduspoliitika, riiklikud investeeringud ja maksundus 

Meie eesmärk on kiirem majanduskasv, mis jõuab kõigi Eesti inimesteni. Eesti 
konkurentsivõime huvides suurendame riigi investeeringuid. Soodustame enamate inimeste 
osalemist tööturul ning panustame nende oskuste parandamisse. Meie majandusruum peab 
ettevõtlusega alustamise lihtsuse kõrval pakkuma ettevõtetele paremaid kasvuvõimalusi. 

. Vähendame ettevõtte tulumaksu (14% senise 20% asemel) juriidilisele isikule 
regulaarselt makstavatelt dividendidelt. 
. Rakendame tööjõumaksude tagasimakse või maksukrediidi süsteemi alustavate ja 
kiiresti kasvavate ettevõtete tööjõumaksude ajutiseks vähendamiseks. 
. Viime ellu nullbürokraatia programmi. 
. Loome bürokraatiavaba ettevõtlusvormi väikeettevõtjatele – ettevõtluskonto teenuste ja 
kauba müügiks füüsilistele isikutele või kauba müügiks juriidilistele isikutele kuni 25 
000 € ulatuses aastas. 
. Lihtsustame füüsilisest isikust ettevõtjate maksustamist ja aruandlust. 
. Tagame Eesti majanduses suure osakaalu või kasvupotentsiaaliga tööstus- ja 
teenusmajanduse sektoritele konkurentsivõimelise maksu- ja regulatiivse keskkonna, sh 
loome IKT sektori arenguprogrammi ja tingimused kaubalaevade Eesti lipu alla 
toomiseks. 
. Toome börsile järgmiste riigi äriühingute vähemusosalused: 
o AS Tallinna Sadam (kuni 30% aktsiatest); 
o AS Eesti Energia taastuvenergia ettevõte Enefit Taastuvenergia (kuni 49%). 


. Soodustame konkurentsi pensionifondide turul ja pensionifondide investeeringuid 
Eestisse. 
. Moodustame nimetamiskomitee, mis valib riigi äriühingute nõukogu liikmed. Ministrid 
ei nimeta Riigikogu liikmeid riigi äriühingute ja sihtasutuste nõukogudesse. 
. Seame sisse korra, mille alusel suuremad riigi äriühingud hakkavad järgima OMX 
Baltic Market börsi info avalikustamise reegleid. 
. Me ei müü osalust äriühingutes, mille võõrandamine võib suurendada julgeolekuriske 
ning ohustada elutähtsate teenuste osutamist, mille osas puudub konkurents. 
. Võimaldame riigi äriühingutel maksta toetusi üksnes teadus- ja arendustegevuseks oma 
tegevusvaldkonnas. 
. Võtame sihiks müüa riigi osaluse AS-is Eesti Teed ja vähemusosaluse AS-is EVR 
Cargo ning alustame müügiprotsessi ettevalmistamist. 
. Uuendame tööturgu ja tööjõumakse reguleerivaid seadusi, lähtudes töösuhete muutunud 
olemusest (kaugtöö, renditöö, mitmel töökohal töötamine, jagamismajandus). 
. Võimaldame töötajate terviseedendamise soodustamiseks ettevõtetel kuni 100 euro 
ulatuses kvartalis katta töötajate tervise parandamisega seotud kulusid. 
. Muudame toimetulekutoetuse süsteemi, et tööl käimine oleks motiveerivam kui toetuse 
saamine. 



. Laiendame praktikavõimalusi ettevõtetes ning suurendame tööandjate osalust 
õppekavade sisu ja tulemuste kujundamisel. 
. Teeme tööturu osapooltele ettepaneku jätkata alampalga tõstmist, arvestades 
täiendavaid riigipoolseid samme tööhõive suurendamisel ja tööjõu kvalifikatsiooni 
tõstmisel. 
. Viime ellu olulisi riiklikke investeeringuid, sealhulgas: 
o Ehitame koostöös Tallinna linnaga välja rahvusvahelise turismi- ja 
konverentsikeskuse Tallinna Linnahallist. 
o Loome meetme kohalike omavalitsuste elamufondi investeeringute toetamiseks. 
o Ehitame välja lairiba jaotusvõrgu riigi, kohalike omavalitsuste ja erasektoriga 
koostöös. 
o Teostame suuremahulisi taristu investeeringuid. 


. Teeme tulumaksureformi, mis elavdab majandust ja vähendab ebavõrdsust: 
o Vähendame oluliselt madalat ja keskmist palka saavate inimeste tulumaksu. Selleks 
tõstame kuni keskmist palka teenivate inimeste maksuvaba tulu 500 euroni kuus. 
o Keskmisest palgast enam teenivate inimeste maksuvaba tulu hakkab sujuvalt 
kahanema sissetuleku kasvades ning maksuvaba tulu kaob 2 100 eurost suurema 
sissetuleku puhul. 
o Säilitame tulumaksuvabastuse laste pealt ning lõpetame ühiste tuludeklaratsioonide 
esitamise võimaluse. 
. Viime ellu järgmised muudatused maksupoliitikas: 
o Jätame ära majutusasutuste käibemaksu tõusu 2017. aastal ning diislikütuse aktsiisi 
tõusu 2018. aastal. Tõstame maagaasi aktsiisi. 
o Piirame eluasemelaenu intresside ja hoiuseintresside tulust mahaarvamist. 
o Tõkestame kasumi varjatud (laenudena) väljaviimise Eesti äriühingutest. 
o Lihtsustame tööandja sõiduautode eratarbeks kasutamise maksustamist. Tasutavad 
maksud seotakse auto võimsuse ja vanusega ning kaotatakse sõidupäevikud. 
o Ebaausa konkurentsi vältimiseks rakendame vedelkütusele elektroonilised 
saatelehed. 
o Alkoholi ja suhkru liigtarbimise vähendamiseks tõstame õlle, kääritatud jookide ja 
veini aktsiisi ning maksustame kõrge suhkrusisaldusega joogid. 
o Väiksema kütusekulu ja keskkonnamõjuga sõiduautode eelistamiseks kehtestame 
sõiduauto võimsusest sõltuva ühekordse registreerimise tasu. 
o Kehtestame pangalõivu finantsasutustele, pidades seejuures silmas nende üldist 
maksete koormust ja selle võimalikku ümberstruktureerimist. 
. Hoiame riigieelarve keskmisena struktuurses tasakaalus. Varasema struktuurse ülejäägi 
kasutamisel ei tohi eelarve puudujääk ületada 0,5% SKT-st aastas. Pikaajaliselt 
tulutoovate taristuinvesteeringute rahastamiseks kasutame tarvidusel täiendavat 
võõrkapitali. 



III Demokraatia, riigivalitsemine ja kodanikuühiskond 

. Viime läbi riigireformi. 
. Vähendame õigusloome mahtu ja bürokraatiat. 
. Vähendame riigivalitsemise kulusid, et tõsta säästlikkust ja läbipaistvust. Taotleme 
riigivalitsemise dubleerimise vähendamist. 
. Kaotame maavalitsused, anname nende sisuliselt omavalitsuslikud ülesanded 
omavalitsustele ja nende ühisasutustele ning maavalitsuste riikliku järelevalve 
funktsioonid riigiametitele. Viime riigiasutusi maakondadesse. 
. Töötame välja presidendivalimiste süsteemi muudatused. 
. Analüüsime rahvaalgatuse kehtestamise ja rahvahääletuse laiendamise võimalusi. 
. Viime sisse Euroopa Komisjoni liikme kandidaadi kuulamise Riigikogu täiskogus. 
. Muudame valimiskampaaniad ideedepõhiseks, mitte raha- ja mahupõhiseks. 
. Suurendame erakondade rahastamise läbipaistvust ja tugevdame järelevalvet. 
. Võrdsustame e-hääletamise ja elukohajärgses jaoskonnas eelhääletamise perioodi. 
Tagame e-hääletamise turvalisuse ja läbipaistvuse. 
. Töötame selle nimel, et luua tehnilised lahendused eelvalimiste perioodi lähendamiseks 
valimispäevale. 
. Peame oluliseks suurendada naiste osakaalu riigijuhtimises. Soodustame Riigikogu, 
kohalike omavalitsuse volikogu ja Euroopa Parlamendi valimistel sooliselt 
tasakaalustatud nimekirju. 
. Vähendame soolist palgalõhet. 
. Ratifitseerime ja rakendame kiirelt Istanbuli konventsiooni. 
. Moodustame omandireformi komisjoni, mis analüüsib selle reformi mõjusid ja 
lahendamata küsimusi. 
. Korrastame vabaühenduste rahastamist, muutes selle stabiilsemaks ja 
eesmärgistatumaks. 
. Kujundame selgema vabaühenduste kaasamist ja osalemist toetava poliitika. 
Soodustame sotsiaalset ettevõtlust. 


 

 


IV Haridus- ja teaduspoliitika 

. Motiveerime omavalitsusi lasteaiaõpetajate palkade tõstmisel kooliõpetajate palga 
alammäärani. 
. Seame riiklikuks prioriteediks lasteaias eesti keele õppe kvaliteedi tõusu, tagades selleks 
vajalikud õppevahendid ja lasteaiaõpetajate täiendkoolituse. 
. Tõstame õpetajate keskmise palga 2019. aastaks 120%-ni Eesti keskmisest palgast. 
. Suurendame tugispetsialistide toetust kohalikele omavalitsustele, et tõsta lastele 
vajalike tugiteenuste kättesaadavust. 
. Loome võimalused ja üleminekusüsteemi Eestisse tagasi pöörduvate perede laste 
õppima asumiseks. 
. Tõstame koolitoidu toetuse 1 euroni ning sätestame põhikooli- ja gümnaasiumiseaduses 
koolipidajale kohustuse pakkuda kõigile õpilastele tasuta koolilõunat, et koolides 
pakutav toit oleks tervislik ja kättesaadav. 
. Tõhustame ja rahastame koolikiusamise vastaseid tegevusi. 
. Jätkame riigigümnaasiumite arendamist, gümnaasiumivõrgustiku korrastamist ning 
lubame ka pärast 2023. aastat gümnaasiumite pidamist omavalitsuste poolt. Tagame 
maakonnakeskustest kaugemal asuvate maagümnaasiumite kõrgema rahastuse. 
. Tagame erakoolide tegevustoetuse kohaliku omavalitsuse keskmisel tasemel. Loome 
jätkusuutliku erakoolide rahastamise kava 2020+. 
. Tagame vähemalt keskhariduse või kutsekvalifikatsiooni omandamise kõigile noortele. 
. Jätkame kutsehariduse lõpetajate oskuste kooskõlla viimist tööturu vajadustega. Selleks 
jätkame üleminekut väljundipõhistele õppekavadele, laiendame praktikavõimalusi ja 
suurendame tööandjate osalust õppekavade sisu ja tulemuste kujundamisel 
. Sidustame Töötukassa ja HTM-i tegevused tööturu- ja õpipoisikoolituste pakkumisel. 
Ühtlustame erinevate asutuste tööturgu toetavad tegevused ja lõpetame dubleerimise. 
. Viime ellu noorte huvitegevuse toetuse kontseptsiooni. 
. Kasvatame noorte võimalusi osaleda tööelus, sh õpilasmalevates, luues täiendavaid 
motivatsioonimehhanisme tööandjatele ja vähendades noorte töötamisega seotud 
piiranguid. 
. Motiveerime tööandjaid palkama noori spetsialiste. 
. Laiendame IT-õppe võimalusi erinevatel haridustasemetel. 
. Seame eesmärgiks viia teadus- ja arendustegevuse rahastamise 1 protsendini SKT-st. 
. Peame vajalikuks suurendada erasektori tellimusel või erasektoriga koostöös toimuva 
teadus- ja arendustegevuse osakaalu. Töötame välja ettepanekud ettevõtete teadus- ja 
arendustegevuse stimuleerimiseks ja erasektori vahendite suuremaks kaasamiseks. 
. Teaduse rahastamisel lähtume sihist saavutada baasfinantseerimise ja projektipõhise 
rahastamise tasakaal tasemel 50/50. 
. Teadus- ja arendustegevuseks kvaliteetse järelkasvu tagamiseks tõstame doktorantide 
stipendiume. 



V Kultuur ja sport 

. Tagame kõigile Eesti elanikele võimaluse luua kultuuri ja sellest osa saada sõltumatult 
regionaalsetest, sotsiaalsetest, kultuurilistest, etnilistest, vanuselistest, soolistest või 
teistest individuaalsetest eripäradest ja -vajadustest. 
. Eesti keele hoidmine ja areng on põhiseaduslik väärtus. 
. Kultuuris ja spordis töötavad tippspetsialistid peavad olema väärikalt tasustatud. 
Jätkame kultuuritöötajate palgatõusu ja sotsiaalsete garantiide loomist loovisikutele. 
. Me ei muuda Kultuurkapitali aluspõhimõtteid. 
. Toetame kultuurivaldkonnas loomevaldkondade eksporti ja rahvusvahelistumist, 
tugevdades Eesti loomingu rahvusvahelisi võimalusi ning panustades seeläbi Eesti 
rahvusvahelisse tuntusse ja mainesse. Suurendame Film Estonia mahtu. 
. Loome üleriigilise ruumilise planeerimise kompetentsi koondamiseks ministeeriumite-
ülese ekspertkogu koostöös Eesti Arhitektide Liiduga. 
. Kaitseme Eesti pärandväärtuste säilimist ja reformime muinsuskaitsekorraldust. 
. Jätkame spordi rahastamise reformi, et luua läbipaistev ja kindel finantsbaas 
spordiorganisatsioonidele. Sealhulgas täiendame sportlaste, treenerite ja kohtunike 
sotsiaalsete garantiide süsteemi ning vähendame bürokraatiat riigi ja 
spordiorganisatsioonide omavahelistes suhetes. 
. Tõstame ujumise algõpetuse taset. 
. Jätkame rahvusvähemuste kultuuriseltside ja pühapäevakoolide toetamist. 


 


VI Integratsioon 

. Tagame riigi poolt kehtestatud keelenõuete täitmiseks vajaliku ja kvaliteetse eesti keele 
õppe kättesaadavuse. Rajame Narva ja Tallinna eesti keele majad, mis korraldavad 
tasuta eesti keele kursusi, töötavad välja õppe- ja metoodilisi materjale jm. 
. Seame riiklikuks prioriteediks lasteaias, põhikoolis, gümnaasiumis ja 
kutseõppekeskustes eesti keele õppe kvaliteedi tõusu, tagades selleks vajalikud 
õppevahendid ja õpetajate täiendkoolituse. 
. Käivitame pilootprogrammi, lubades pedagoogiliselt põhjendatud paindlikkust keele- ja 
aineõppe teostamisel kindlaks määratud mitmekeelsetes gümnaasiumites koos 
süvendatud eesti keele õppega, et gümnaasiumilõpetajad saavutaksid kuue aasta jooksul 
eesti keele C1-taseme. 
. Võimaldame Eesti Vabariigi kodakondsust soovivatele inimestele lepingut, mille 
kohaselt pakub riik tasuta eesti keele kursusi kõigile, kes soovivad Eesti kodakondsust 
taotleda ning võimaldab neile keeleõppeks tasustatud õppepuhkust. 
. Säilitame senised kodakondsuspoliitika aluspõhimõtted. 
. Võimaldame taotluse alusel naturalisatsiooni korras Eesti Vabariigi kodakondsust 
Eestis sündinud alla 15-aastastele lastele, kelle vanem või vanemad on kas määratlemata 
kodakondsusega isikud või kolmanda riigi kodanikud ning elasid Eestis püsivalt enne 
20.08.1991, kui lapse vanemad või last üksi kasvatav vanem või täisealiseks saades laps 
esitab taotluse kolmanda riigi kodakondsusest loobumiseks. 
. Tõstame venekeelse elanikkonna teadlikkust õiguskeskkonnast ja tagame neile riigi 
õigusabi. 


 


VII Keskkond ja energeetika 

. Keskkonnapoliitiliste otsuste (keskkonnakaitse, metsandus, jahindus, kalandus, 
jäätmed, õhusaaste, loodusvarade kasutamine, taaskasutus) kujundamisel lähtume 
teaduspõhisest lähenemisest ning kestlikust ja heaperemehelikust kasutamisest. 
. Rakendame meetmed, mis tagavad olmejäätmete ringlussevõtu 2030. aastaks vähemalt 
65% ulatuses. Määrame kindlaks riigi ning omavalitsuste vastutuse jagunemise jäätmete 
taaskasutamisel, korraldatud jäätmeveo teostamisel ja ringlussevõtu eesmärkide 
täitmisel. 
. Metsanduse raiemahud ei tohi olla suuremad kui Eesti metsa juurdekasv. 
. Tagame eramaade looduskaitseliste piirangute võrdse kompenseerimise maaelu 
arengukava raames ka väljaspool Natura alasid ning soovime kiirendada 
looduskaitseliste maade väljaostmist maaomanikelt. 
. Kasutades Eesti puhtast keskkonnast tulenevat konkurentsieelist, arendame 
mahetoodete ja -teenuste eksporti, mis loob Eesti eri paigus uusi töökohti. 
. Võtame vastu Eesti energiamajanduse arengukava, mille kohaselt suureneb 2030. 
aastaks taastuvenergia osakaal elektrienergia lõpptarbimises vähemalt 50%-ni ja 
tarbitavast soojusenergiast 80% toodetakse biokütusest. 
. Energiajulgeoleku kindlustamiseks: 
o teeme ettevalmistusi Eesti elektrivõrgu sünkroniseerimiseks Euroopa 
sagedusalasse 2025. aastaks, 
o toetame Balticconnectori rajamist, 
o peame oluliseks regionaalse LNG-terminali rajamist Eestisse. 


. Energiasektori stabiilse ja põhjendatud maksustamise tagamiseks seome põlevkivi 
ressursitasu sellest valmistatavate toodete (põlevkiviõli, elekter) turuhinnaga. 
. Maavarade säästlikuks ja efektiivseks kasutamiseks loome Majandus- ja 
Kommunikatsiooniministeeriumi valitsemisalas riikliku Geoloogiateenistuse, mis uurib 
ja kaardistab Eesti maavarad. 
. Toetame elamute rekonstrueerimist tõhusama energiakasutuse saavutamiseks. 


 


VIII Kohalikud omavalitsused ja regionaalpoliitika 

. Kohalike omavalitsuste otsustusõiguse ja vastutuse suurendamiseks ühiskonnaelu 
juhtimisel ja korraldamisel viime ellu haldusreformi. 
. Tõstame kohalike omavalitsuste tulubaasi, tasandades kriisiaegset üksikisiku tulumaksu 
protsendi langust. 
. Suurendame kohaliku omavalitsuse finantsautonoomiat. Anname omavalitsustele üle 
osa riiklikke ülesandeid koos vastava rahastusega. 
. Anname maakondliku ühistranspordi korralduse koos tänase dotatsiooni ja täiendavate 
vahenditega üle kohalikele ühistranspordikeskustele või kohalikele omavalitsustele. 
. Kiirendame reformimata riigimaade üleandmist kohalikele omavalitsustele. 
. Loome meetme kohalike omavalitsuste elamufondi investeeringute toetamiseks. 
. Töötame välja Ida-Virumaa programmi, mis sisaldab vajalikke investeeringuid 
infrastruktuuri ja inimeste elukvaliteedi parandamisse. Viime Sisekaitseakadeemia 
Narva. 
. Muudame riigikaitse- ja julgeolekualased kinnisasja omandipiirangud objektipõhiseks. 
. Soodustame regionaalsete töökohtade loomist ja töötame välja vastava programmi. 
. Suurendame riiklikke investeeringuid teedeehitusse. 
. Töötame välja regionaalse raudteevõrgu arendamise kava. 


 


IX Maaelu 

. Tõstame põllumajandusvaldkonna rahastust üleminekutoetuse maksimaalse määra 
ulatuses. 
. Suurendame 2017. aastal kriisiabile suunatavaid vahendeid. 
. Tõstame seoses kriisiga tõuaretustoetusi seakasvatajatele. 
. Seisame Euroopa Liidu ühise põllumajanduspoliitika läbirääkimistel ühtse ja 
üleeuroopalise ÜPP ja ühisturu säilimise ja tugevnemise eest, kus kõikidel riikidel oleks 
tagatud võrdsed konkurentsitingimused. Hoidume põhjendamatult EL-nõuetest 
karmimate nõuete kehtestamisest. 
. Loome põllumajandustootjatele paremad võimalused võimekuse kasvuks toiduainete 
tarneahelas. 
. Koostame Eesti biomajanduse arengukava. 
. Kehtestame seadusega viljaka põllumajandusmaa kaitse. 


 


X Siseturvalisus ja õigusruum 

. Tugevdame kogukonnakeskset politseitööd ja piirkonnapolitsei võrgustikku eeskätt 
maapiirkondades. 
. Laiendame kohalike omavalitsuste võimalusi avaliku korra tagamisel. 
. Suurendame riigi suutlikkust kriiside lahendamisel ja tõstame politsei 
kiirreageerimisvõimekust. 
. Parandame päästjate ja demineerijate kaitsevarustust ning kaasajastame päästetehnikat. 
. Toetame vabatahtlike päästekomandode võrgustiku laiendamist ja tugevdamist ning 
tagame vabatahtlikele päästjatele sotsiaalsed garantiid. 
. Vähendame õnnetussurmasid ning -juhtumeid läbimõeldud ennetustegevuse ja 
tõhusama järelevalvega. 
. Tagame julgeolekuasutustele piisavad vahendid, et tõkestada Eesti riigi julgeolekut 
ohustavaid tegevusi. Panustame koostöösse liitlastega terrorismi ennetamisel ja tõhusa 
eelhoiatuse toimimisel. 
. Ehitame välja idapiiri. 
. Süüteoennetuse suuname eeskätt lastele ja lapsevanematele, viies ellu neile suunatud 
tõenduspõhiseid ennetusprogramme. Alaealiste õigusrikkumistele reageerimisel 
eelistame perepõhiseid sekkumisi. Suurendame tsiviil- ja kriminaalkohtutes kohtunike 
spetsialiseerumist laste ja peredega seotud kohtuasjades. 
. Ennetame ja vähendame lähisuhtevägivalda süsteemse riskiperede kaardistamise ja 
suunamise ning ametkondade koostöö abil. Ratifitseerime ja rakendame Istanbuli 
konventsiooni. 
. Rakendame laiemalt kuritegeliku vara konfiskeerimist. 
. Seame raskemate liiklusrikkumiste puhul trahvid sõltuvusse sissetulekust 
(alkoholijoobes juhtimine, kiiruse ületamine 40 km/h või enam). 
. Laiendame õigusabi võimalusi ja viime ellu esmatasandi õigusnõustamise reformi. 
. Jätkame represseeritute ja nende esindusorganisatsioonide toetamist. 
. Vaatame läbi võlgade ümberkujundamise ja saneerimise põhimõtted, tugevdades 
eeskätt kodulaenuvõtjate kaitset. 
. Jätkame Eesti riigi senist rändepoliitikat. Me ei toeta kohustuslikku kvoodisüsteemi 
varjupaigataotlejate ümberasustamisel ja -paigutamisel. 
. Teadvustame totalitaarreşiimide kuritegusid, rajades Tallinnasse rahvusvahelise 
kommunismikuritegude keskuse ning Maarjamäe kommunismiohvrite memoriaali. 


 


XI Sotsiaalpoliitika ja tervishoid 

. Suurendame riikliku pensioni baasosa ja vähendame palgakomponendi osakaalu, 
eesmärgiga kujundada pensioni I sambast solidaarsem ja võrdsem sissetulek eakatele. 
. Viime läbi pensionireformi, mis arvestab Eesti tööealiste inimeste vähenemist ning 
vanemaealiste arvu kasvu. Tulevikus seome pensioniea oodatava keskmise elueaga, 
võimaldame valida endale sobivaima aja pensionile minekuks, võtta pensioni välja 
osaliselt või pensioni maksmise peatada. 
. Tagame eripensionites selguse ja võimaldame kõikidele ligipääsu teisele 
pensionisambale. 
. Rakendame emapensioni, et väärtustada lapsi kasvatavaid vanemaid. 
. Loome vanemapuhkuste ja hüvitiste süsteemi, mis on piisavalt paindlik, pakub 
vanematele erinevaid valikuvõimalusi, toetab vanemate osalust tööturul ja laste 
kasvatamise jagamist vanemate vahel. Fikseerime vanemahüvitise ülempiiri. 
. Tõstame lasterikka pere toetuse (3-6 lapsega perele) 300 euroni kuus. 
. Kustutame raske puudega laste vanemate õppelaenud. 
. Vähendame omastehooldajate koormust, võttes arvesse hoolduskoormuse rakkerühma 
ettepanekuid. 
. Taastame 250-eurose matusetoetuse kõigile, suunates vastavad vahendid kohalikele 
omavalitsustele. 
. Tagame Eesti inimestele arstiabi parema kättesaadavuse ning tervishoiusüsteemi 
jätkusuutlikkuse. Astume samme Haigekassa kulude tõhustamiseks ja tulude 
suurendamiseks muudest allikatest. 
. Me ei vähenda sotsiaalmaksus ravikindlustuse osa (13%). 
. Hüvitame suuremas määras kõrgendatud ravivajadustega inimestele ravimitele tehtud 
kulutused. 
. Toetame esmatasandi tervishoiuteenuste kättesaadavuse edasist parandamist. 
. Võimaldame töötajate terviseedendamise soodustamiseks ettevõtetel kuni 100 euro 
ulatuses kvartalis katta töötajate tervise parandamisega seotud kulusid. 
. Töötame välja tööõnnetus- ja kutsehaiguskindlustuse süsteemi. 
. Tervishoiuteenuste kättesaadavuse ja kvaliteedi parandamiseks investeerime E-tervise 
lahendustesse ning viime läbi personaalmeditsiini pilootprojekti. 
. Seame eesmärgiks vähendada alkoholitarbimist ja sellest tulenevaid tervisekahjusid. 
Kehtestame seadusega täiendavad alkoholi reklaami- ja müügipiirangud. 
. Rahastame emakakaelavähi vastast vaktsineerimist. 
. Tõhustame HIV ja AIDSi ennetustööd ja ravi. 



